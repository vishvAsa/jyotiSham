+++
title = "याजुषज्योतिष्यम्"
domain = "वेदाङ्गानि"
sub-domain = "ज्योतिषम्"
language = "संस्कृतम्"
"books contributor" = "राष्ट्रियसंस्कृतविश्वविद्यालयः, तिरुपतिः"
"serial no." = "Ebharati-2659"
source_url = "https://www.ebharatisampat.in/readbook3.php?bookid=ODkwMDA2ODAwNDUyNTUy&pageno=MjI0MjQyNjk5NTk="

+++
[[याजुषज्योतिष्यम्	Source: [EB](https://www.ebharatisampat.in/readbook3.php?bookid=ODkwMDA2ODAwNDUyNTUy&pageno=MjI0MjQyNjk5NTk=)]]

\[



याजुषज्योतिषम्

पंचसंवत्सरमयं युगाध्यक्षं प्रजापतिम् ।  
दिनर्त्वयनमासांगं प्रणम्य शिरसा शुचिः ॥ १॥  
ज्योतिषामयनं पुण्यं प्रवक्ष्याम्यनुपूर्वशः ।  
विप्राणां सम्मतं लोके यज्ञकालार्थ सिद्धये ॥ २॥  
वेद हि यज्ञार्थमभिप्रवृत्ताः कालानुपूर्व्या विहिताश्च यज्ञाः ।  
तस्मादिदं कालविधानशास्त्रं यो ज्योतिषं वेद स वेद यज्ञान् ॥ ३॥  
यथा शिखा मयूराणां नागानां मणयो यथा ।  
तद्वद्वेदांगशास्त्राणां ज्यौतिषं मूर्धानि स्थितम् ॥ ४॥  
ये बृहस्पतिना भुक्ता मीनात्प्रभृति राशयः ।  
ते हृताः पंचभिर्भूता यः शेषः स परिग्रहः ॥ ०॥  
माघशुक्लप्रपन्नस्य पौषकृष्णसमापिनः ।  
युगस्य पंचवर्षस्य कालज्ञानं प्रचक्षते ॥ ५॥  
स्वराक्रमेते सोमार्कौ यदा साकं सवासवौ ।  
स्यात्तदादियुगं माघस्तपः शुक्लोऽयनं ह्युदक् ॥ ६॥  
प्रपद्यते श्रविऽठादौ सूर्याचन्द्रमसावुदक् ।  
सार्पार्धे दक्षिणार्कस्तु माघश्रावणयोः सदा ॥ ७॥  
धर्मवृद्धिरपां प्रस्थः क्षपाह्रास उदग्गतौ ।  
दक्षिणे तौ विपर्यासः षण्मुहूर्त्ययनेन तु ॥ ८॥  
प्रथमं सप्तमं चाहुरयनाद्यं त्रयोदशम् ।  
चतुर्थं दशमं चैव द्विर्युग्मं बहुलेप्यृतौ ॥ ९॥  
वसुस्त्वष्टा भवोऽजश्च मित्रः सर्पोऽश्विनौ जलम् ।  
धाता कश्चायनाद्याः स्युरर्धपंचमभस्त्वृतुः ॥ १०॥  
एकान्तरेऽह्नि मासे च पूर्वान् कृत्वादिमुत्तरः ।  
अर्धयोः पंचवर्षाणामृदु पंचदशाष्टमौ ॥ ११॥  
द्युहेयं पर्व चेत्पादे पादस्त्रिंशत्तु सैकिका ।  
भागात्मनापवृज्यांशान् निर्दिशेदधिको यदि ॥ १२॥  
निरेकं द्वादशाभ्यस्तं द्विगुणं गतसंज्ञिकम् ।  
षष्ट्या षष्ट्या युतं द्वाभ्यां पर्वणां राशिरुच्यते ॥ १३॥  
स्युः पादोऽर्धंत्रिपाद्याया त्रिद्वयेकऽह्नः कृतस्थितिम् ।  
साम्येन्दोस्तृणोऽन्ये तु पर्वकाः पंच सम्मिताः ॥ १४॥  
भांशाः स्युरष्टकाः कार्याः पक्षद्वादशकोद्गताः ।  
एकादशगुणश्चोनः शुक्लेऽर्धं चैन्दवा यदि ॥ १५॥  
नवकैरुद्गतोंशः स्यादूनः सप्तगुणो भवेत् ।  
आवापस्त्वयुजेऽर्धं स्यात्पौलस्ये।आस्तंगतेऽपरम् ॥ १६॥  
जावाद्यंशैः समं विद्यात् पूर्वार्धे पर्व सूत्तरे ।  
भादानं स्याच्चतुर्दश्यां काष्ठानां देविना कलाः ॥ १७॥  
जौ द्रा गः खे श्वे ही रो षा श्चिन्मूषक्ण्यः सूमाधाणः ।  
रे मृ घाः स्वापोजः कृष्यो ह ज्येष्ठा इत्यृक्षा लिंगैः ॥ १८॥  
कार्या भांशाष्टकास्थाने कला एकान्नविंशतिः ।  
उनस्थाने त्रिसप्तति मुद्ववपेदूनसम्भवे ॥ १९॥  
तिथिमेकादशाभ्यस्तां पर्वभांशसमन्विताम् ।  
विभज्य भसमूहेन तिथिनक्षत्रमादिशेत् ॥ २०॥  
याः पर्वाभादानकलास्तासु सप्तगुणां तिथिम् ।  
युक्त्या तासां विजानीयात् तिथिभादानिकाः कलाः ॥ २१॥  
अतीतपर्वभागेभ्यः शोधयेद् द्विगुणां तिथिम् ।  
तेषु मण्डलभागेषु तिथिनिष्ठांगतो रविः ॥ २२॥  
विषुवन्तं द्विरभ्यस्तं रूपोनं षड्गुणीकृतम् ।  
पक्षा यदर्धं पक्षाणां तिथिः स विषुवान् स्मृतः ॥ २३॥  
पलानि पंचाशदपां धृतानि तदाढकं द्रोणमतः प्रमेयम् ।  
त्रिभिर्विहीनं कुड्वैस्तु कार्यं तन्नाडिकायास्तु भवेत् प्रमाणम् ॥ २४॥  
एकादशभिरभ्यस्य पर्वाणि नवभिस्तिथिम् ।  
युगलब्धं सपर्व स्याद् वर्तमानार्कभं क्रमात् ॥ २५॥  
सूर्यर्क्षभागान् नवभिर्विभज्य शेषान् द्विरभ्यस्य दिनोपभुक्तिः ।  
तिथेर्युता भुक्तिदिनेषु कालो योगो दिनैकादशकेन् तद्भम् ॥ २६॥  
त्र्यंशो भशेषो दिवसांशभागश्चतुर्दशस्याप्यपनीय भिन्नम् ।  
भार्धेऽधिके चाधिगते परोंऽशोद्वावुत्तमे तन्नवकैरवेत्य ॥ २७॥  
त्रिंशत्यह्नां सषट्षष्टिरब्दः षट् चर्तवोऽयने ।  
मासा द्वादश सौर्याः स्युरेतत् पंचगुणं युगम् ॥ २८॥  
उदयावासवस्य स्युर्दिनराशि सपंचकः ।  
ऋषेर्द्विषष्टिहीनः स्याद् विंशत्या चैकयास्तृणाम् ॥ २९॥  
पंचत्रिंशं शतं पौष्णम् एकोनमयनोन्यृषेः ।  
पर्वणां स्याच्चतुष्पादी काष्ठानां चैव ताः कलाः ॥ ३०॥  
सावनेन्दुस्तृमासानां षष्टिः सैकद्विसप्तिका ।  
द्युस्त्रिंशत् सावनः सार्धः सौरस्तृणां स पर्ययः ॥ ३१॥  
अग्निः प्रजापतिः सोमो रुद्रोदितिबृहस्पती ।  
सर्पाश्च पितरश्चैव भगश्चैवार्यमापि च ॥ ३२॥  
सविता त्वष्टाथ वायुश्चेन्द्राग्नी मित्र एव च ।  
इन्द्रो निॠतिरापो वै विश्वेदेवास्तथैव च ॥ ३३॥  
विष्णुर्वसवो वरुणूऽजेकपात् तथैव च ।  
अहिर्बुध्न्यस्तथा पूषा अश्विनौ यम एव च ॥ ३४॥  
नक्षत्रदेवता एता एताभिर्यज्ञकर्मणि ।  
यजमानस्य शास्त्रज्ञैर्नाम नक्षत्रजं स्मृतम् ॥ ३५॥  
उग्राण्यार्द्रा च चित्रा च विशाखा श्रवणोश्वयुक् ।  
क्रूरणि तु मघास्वाती ज्येष्टा मूलं यमस्य च ॥ ३६॥  
द्यूनं द्विषष्टिभागेन ज्ञे (हे) यं सौरं सपार्वणम् ।  
यत्कृतावुपजायेते मध्येऽन्ते चाधिमासकौ ॥ ३७॥  
कला दश सविंशा स्याद् द्वे मुहुर्तस्य नाडिके ।  
द्युस्त्रिंशत् तत्कलानां तु षट्शती त्र्यधिका भवेत् ॥ ३८॥  
ससप्तमं भयुक् सोमः सूर्यो द्यूनि त्रयोदश ।  
नवमानि तु पंचाह्नः काष्ठा पंचाक्षरा भवेत् ॥ ३९॥  
यदुत्तरस्यायनतो गतं स्याच् छेषं तथा दक्षिणतोऽयनस्य ।  
तदेकषष्ट्याद्विगुणं विभक्तं सद्वादशं स्याद् दिवसप्रमाणम् ॥ ४०॥  
यदर्धं दिनभागानां सदा पर्वणि पर्वणि ।  
ॠतुशेषं तु तद् विद्यात् संख्याय सह सर्वणाम् ॥ ४१॥  
इत्युपायसमुद्देशो भूयोप्यह्नः प्रकल्पयेत् ।  
ज्ञेयराशिं गताभ्यस्तं विभजेज्ज्ञानराशिना ॥ ४२॥  
इत्येतन्मासवर्षाणां मुहूर्तोदयपर्वणाम् ।  
दिनर्त्वयनमासांगं व्याख्यानं लगधोऽब्रवीत् ॥ ००॥  
सोमसूर्यस्तृचरितं विद्वान् वेदविदश्नुते ।  
सोमसूर्यस्तृचरितं लोकं लोके च सम्मतिम् ॥ ४३॥  
॥ इति याजुषज्योतिषं समाप्तम् ॥


\]
