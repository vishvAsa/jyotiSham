+++
title = "06 आर्चज्यौतिषम्"

+++


ज्यौतिषवेदाङ्गम् याजुषाचार्यः

श्रीजानकीवल्लभो विजयते ।  

अथ  

**सुधाकरभाष्यसाहितम्**-

  

**आर्चज्यौतिषम्।**

  

**श्रीरामं सीतया सार्धं रत्नसिंहासनस्थितम् ।**  
**नत्वा कुरु मनः कार्यं सफलं सकलं किल ॥**

  

निर्विघ्नार्थमादौ **मङ्गल**माचरति ।

**पञ्चसंवत्सरमय-युगाध्यक्षं प्रजापतिम् ।**

**दिनर्त्त्वयनमासाङ्गं प्रणम्य शिरसा शुचिः ॥ १ ॥**

अस्य **भाष्यं याजुषज्यौतिष**प्रथमश्लोकवदिति स्फुटम् ॥ १ ॥

**प्रणम्य शिरसा कालमभिवाद्य सरस्वतीम् ।**

**कालज्ञानं प्रवक्ष्यामि लगधस्य महात्मनः ॥ २ ॥**

शिरसा कालं कालपुरुषं रविं प्रणम्य सरस्वतीमभिवाद्य अभिवन्द्य **लगध**स्य
महात्मनो महर्षेः कालज्ञानमहं शुचिः प्रवक्ष्यामि वच्मीति । **लगधः**
कश्चित् प्राचीनो महर्षिस्तेन पञ्चवर्षात्मके युगे यथा कालानां
रविचन्द्रसावनदिनादीनां ज्ञानं कृतं तथा तदानयनमहं **शुचि**र्वच्मीत्यर्थः
॥ २ ॥

इदानीं **किं ब्रवीमी**त्याह ।

**ज्योतिषामयनं कृत्स्नं प्रवक्ष्याम्यनुपूर्वशः ।**

**विप्राणां सम्मतं लोके यज्ञकालार्थसिद्धये ॥ ३ ॥**

ज्योतिषां सूर्यचन्द्रनक्षत्राणामयनं चलनं कृत्स्नं सकलं विप्राणां
ज्योतिर्विदां सम्मतं स्वीकृतमनुपूर्वशो यथाक्रमं लोके संसारे
**यज्ञकाला**र्थसिद्धये वक्ष्यामीति स्फुटम् । **याजुषा**त् किञ्चित्
पाठभेदः ॥ ३ ॥

इदानीं **पर्वगणानयन**माह ।

**निरेकं द्वादशाभ्यस्तं द्विगुणं गतसंयुतम् ।**

**षष्ट्या षष्ट्या युतं द्वाभ्यां पर्वणां राशिरुच्यते ॥ ४ ॥**

**याजुष**त्रयोदशश्लोकोऽयमतस्तदेव **भाष्या**दिकं स्फुटम् ॥ ४ ॥ इदानीं
युगादिमाह ।

**स्वराक्रमेते सोमार्कौ यदा साकं सवासवौ ।**

**स्यात् तदादियुगं माघस्तपःशुक्लोऽयनं ह्युदक् ॥ ५ ॥**

**याजुष**स्य षष्ठश्लोकोऽयमतस्त**द्भाष्य**मेव द्रष्टव्यम् ॥ ५ ॥

इदानीमयनयो**रादि**माह ।

**प्रपद्येते श्रविष्ठादौ सूर्याचन्द्रमसावुदक् ।**

**सार्पार्धे दक्षिणाऽर्कस्य माघश्रावणयोः सदा ॥ ६ ॥**

**याजुष**सप्तमश्लोकेन सर्वं स्फुटमिति ॥ ६ ॥

इदानीं **दिनरात्रिमान**माह ।

**धर्मवृद्धिरपां प्रस्थः क्षपाह्रास उदग्गतौ ।**

**दक्षिणेतौ विपर्यासः षण्मुहूर्त्त्ययनेन तु ॥ ७ ॥**

**याजुषा**ष्टमश्लोकेन **भाष्या**दिकं स्फुटम् ॥ ७ ॥

इदानी**मयनाद्य**माह ।

**प्रथमं सप्तमं चाहुरयनाद्यं त्रयोदशम् ।**

**चतुर्थं दशमं चैव द्विर्युग्मं बहुलेऽप्यृतौ ॥ ८ ॥**

**याजुष**नवमश्लोक**भाष्या**दिना स्फुटम् ॥ ८ ॥

इदानीमयनादि**नक्षत्रदेवता ऋतुभानयनं** चाह ।

**वसुस्त्वष्टा भवोऽजश्च मित्रः सर्पोऽश्विनौ जलम् ।**

**अर्यमा कोऽयनाद्याः स्युरर्धपञ्चमभस्त्वृतुः ॥ ९ ॥**

**याजुष**दशमश्लोक**भाष्या**दिना सर्वं स्फुटम् ॥ ९ ॥

इदानीमभीष्टपर्वणि **चन्द्रभांशानयन**माह ।

**भांशाः स्युरिष्टकाः कार्याः पक्षा द्वादशकोद्गताः ।**

**एकादशगुणाश्चेन्दोः शुक्लेऽर्धं चैन्दवा यदि ॥ १० ॥**

**याजुष**पञ्चदशश्लोक**भाष्या**दिना सर्वं स्फुटम् ॥ १० ॥

इदानीं पर्वणि **भांशकलानयन**माह ।  
**कार्या भांशाष्टकास्थाने कला एकान्नविंशतिः** । **ऊनस्थाने
द्विसप्ततिमावहेदिनसंयुताम् ॥ ११ ॥**

**याजुषै**कोनविंशतिश्लोक**भाष्या**दिना सर्वं स्फुटम् ॥ ११ ॥

इदानीं नक्षत्रसम्बन्धि**भूदिना**न्याह ।

**त्र्यंशो भशेषो दिवसस्य भाग-**

**श्चतुर्दशस्याप्यपनीय भिन्नम् ।**

**भार्धेऽधिके वाऽल्पगते परोऽंशो**

**द्यावुक्तमेतन्नवकैर्भवेद्यः ॥ १२ ॥**

याजुषसप्तविंशतिश्लोक**भाष्या**दिना सर्वं स्फुटम् ॥ १२ ॥

इदानीं तिथिनक्षत्रे **संस्कार**विशेषमाह ।

**पक्षात् पञ्चदशाच्चोर्ध्वं तद्भुक्तमिति निर्दिशेत् ।**

**नवभिस्तूद्गतोऽंशः स्याद्युक्तांशो द्व्यद्रिकेन तु ॥ १३ ॥**

पक्षात् पञ्चदशात् पञ्चदशतिथ्यात्मकादूर्ध्वं शुक्लपक्षावसान इत्यर्थः ।
पूर्वप्रकारेण योऽंशस्तिथिभांशः समागतः स नवभिरंशैरुद्गतो वर्धनीयस्तदा
युक्तांशो वास्तवभांशः स्यात् तद्भांशमानं च भुक्तमिति निर्दिशेत्
कथयेद्गणक इति शेषः । यदि नक्षत्रवशेन सावनदिनमपेक्षितं तदा तु द्यद्रिकेन
द्युना एकेन कुदिनेन तथाऽद्रिकेन सप्तकलामितेन प्रतिनक्षत्रसम्बन्धि कुदिनं
ज्ञेयमिति ।

अत्रोपपत्तिः । ससप्तैकमिति **याजुष**त्रयस्त्रिंशश्लोकोपपत्त्या तथा
“नवकैरुद्गतोऽंशः स्याद्युक्तः सप्तगुणो भवेत्” -इति
**याजुष**द्वाविंशश्लोक**भाष्या**दिना स्फुटेति ॥ १३ ॥

इदानीं भांशज्ञानत**श्चन्द्रपर्वणि नक्षत्राण्याह** ।

**जौ द्रा गः खे श्वे ही रो षा-**

**श्चिन्मू ष ण्यः सू मा धा णः ।**

**रो मृ (म्रे) घाः स्वाऽऽपो जः कृ ष्यो**

**ह ज्ये ष्ठा इत्यृक्षा लिङ्गैः ॥ १४ ॥**

**याजुष**षोडशश्लोक**भाष्या**दिना सर्वं स्फुटम् ॥ १४ ॥

इदानीं पूर्वोदित**नक्षत्रानयनं** पर्वणि **विशेषं** चाह ।

**जावाद्यंशैः समं विद्यात् पूर्वार्धे पर्व तूत्तरे ।**

**भादानं स्याच्चतुर्दश्यां द्विभागेभ्योऽधिके यदि ॥ १५ ॥**

**याजुष**सप्तदशश्लोक**भाष्या**दिना स्फुटम् ॥ १५ ॥

इदानीं **नाडिकादिपरिभाषा** आह ।

**कला दश च विंशा स्याद् द्वे मुहूर्त्तस्य नाडिके ।**

**तत्त्रिंशद् द्यु कलानां तु षट्शती त्र्यधिका भवेत् ॥ १६ ॥**

दश कला विंशा च एककलाविंशतिभागाधिका इत्यर्थः । शेषं
**याजुष**द्वात्रिंशश्लोक**भाष्ये**ण स्फुटम् ॥ १६ ॥

पुनः **परिभाषान्तर**माह ।

**नाडिके द्वे मुहूर्त्तस्तु पञ्चाशत्पलमाढकम् ।**

**आढकात् कुम्भिका द्रोणः कुडवैर्वर्धते त्रिभिः ॥ १७ ॥**

द्वे नाडिके एको मुहूर्त्तो भवति । आढकं तु पञ्चाशत्पलं भवति । आढकात्
प्रसिद्धप्राचीनपरिभाषया **कुम्भिका** घटिका ज्ञेया । द्रोणश्च
कुम्भिकातस्त्रिभिः कुडवैर्वर्धतेऽर्थात् कुम्भिकाप्रमाणत् त्रिभिः
कुडवैरधिकं द्रोणप्रमाणं भवति । अतो द्रोणस्त्रिभिः कुडवैर्हीनो घटिका वा
नाडिका भवतीति **याजुष**चतुर्विंशतिश्लोक**भाष्ये**ण सर्वं स्फुटम् ॥ १७ ॥

इदानीं चन्द्रसूर्यैकनक्षत्रे **भूदिना**न्याह ।

**ससप्तैकं भयुक् सोमः सूर्यो द्यूनि त्रयोदश ।**

**नवमानि च पञ्चाह्नः काष्ठा पञ्चाक्षरा स्मृता ॥ १८ ॥**

**याजुष**त्रयस्त्रिंशश्लोक**भाष्या**दिना स्फुटम् ॥ १८ ॥

इदानीं **लग्नानयनं चन्द्रर्त्तुसाधनं** चाह ।

**श्रविष्ठाभ्यो गणाभ्यस्तान् प्राग्विलग्नान् विनिर्दिशेत् ।**

**स्वार्क्षान्मासान् षडभ्यस्तान् विद्याच्चान्द्रमसानृतून् ॥ १९ ॥**

गणो भगणः सप्तविंशतिस्तेन श्रविष्ठोदयतो ये इष्टकालभागास्ते गुणनीयास्तान्
भांशान् श्रविष्ठाभ्यो धनिष्ठाभ्यो गणयित्वा प्राक् प्राग्दिशि विलग्नान्
विनिर्दिशेत् कथयेद्गणक इति शेषः । स्वार्क्षान् षडभ्यस्तान् षड्गुणितान्
नाक्षत्रान् मासानेव चान्द्रमसान् चन्द्रसम्बन्धिनो गणक ऋतून्
विद्याज्जानीयादिति । अत्रोपपत्तिः । अत्रैकस्य नक्षत्रस्य
चतुर्विंशत्यधिकशतभागाः कृतास्तेऽंशा नक्षत्रांशा वा भांशा उच्यन्ते । एवं
दिनस्यापि चतुर्विंशत्यधिकशतमिता भागास्ते दिनभागांशाः कथ्यन्ते ।
श्रविष्ठातो ये इष्टकालगा अंशा भागास्त एवेष्टकालांशा ज्ञेयाः । एकस्मिन्
दिने वा चतुर्विंशत्यधिकशतसमेषु दिनभागेषु भचक्रैकभ्रमणेन प्राग्दिशि
सर्वेषां नक्षत्राणां वा २७x१२४ भांशानामुदयोऽतोऽनुपातो यदि १२४ दिनभागेषु

२७ × १२४ नक्षत्रभागानामुदयस्तदेष्टदिनभागेषु किं लब्धाः श्रविष्ठातो
भांशा = (२७ x १२४ x इदिभां)/१२४ = २७ x इदिभां । अत उपपन्नं
**लग्नानयनम्** । अत्र **बार्हस्पत्या**दीनां व्याख्यानं न साधु ।
कुत्रापि-**अभ्यस्त**पदेन **योगो** न गृह्यत इति । चन्द्रैकभगणकालो हि
नक्षत्रमास इति **याजुषैक**त्रिंशश्लोकेन स्फुटम् । एकस्मिन् चन्द्रभगणकाले
च तत्षड्-ऋतवोऽतो नक्षत्रमासा: षड्गुणास्तदृतवो भवन्तीति सर्वं निरवद्यम् ॥
१९ ॥

इदानीं **तिथिमान**माह।

**अतीतपर्वभागेभ्यः शोधयेद्द्विगुणां तिथिम् ।**

**तेषु मण्डलभागेषु तिथिनिष्ठां गतो रविः ॥ २० ॥**

**याजुष**त्रयोविंशश्लोक**भाष्या**दिना स्फुटम् ॥ २० ॥

इदानीमिष्टतिथिसमे नक्षत्रे **भकला** आनयति ।

**याः पर्वभादानकलास्तासु सप्तगुणां तिथिम् ।**

**प्रक्षिपेत् तत्समूहं तु विद्याद्भादानिकाः कलाः ॥ २१ ॥**

**याजुष**विंशश्लोक**भाष्या**दिना सर्वं स्फुटम् । अत्र किञ्चित्पाठभेदो
नार्थान्तरकर इति ॥ २१ ॥

इदानीं **दिनमान**माह ।

**यदुत्तरस्यायनतो गतं स्या**-

**च्छेषं तु यद्दक्षिणतोऽयनस्य ।**

**तदेकषष्ट्या द्विगुणं विभक्तं**

**सद्वादशं स्याद्दिवसप्रमाणम् ॥ २२ ॥**

**याजुष**चतुस्त्रिंशश्लोक**भाष्या**दिना स्फुटं सर्वम् ॥ २२ ॥
इदानी**मृतुशेषमधिशेषं** चाह ।

**यदर्धं दिनभागानां सदा पर्वणि पर्वणि ।**

**ऋतुशेषं तु तद्विद्यात् संख्यया सह पर्वणाम् ॥ २३ ॥**

**याजुष**सप्तत्रिंशश्लोक**भाष्या**दिना सर्वं स्फुटम् ॥ २३ ।

इदानीं **वेधोपाय**माह ।  

**इत्युपायसमुद्देशो भूयोऽप्येवं प्रकल्पयेत् ।**

**ज्ञेयराशिं गताभ्यस्तं विभजेञ्ज्ञानराशिना ॥ २४ ॥**

**याजुष**त्रिचत्वारिंशश्लोक**भाष्या**दिना सर्वं स्फुटम् ॥ २४ ॥

इदानीं **नक्षत्रदेवता** आह ।

**अग्निः प्रजापतिः सोमो रुद्रोऽदितिबृहस्पती ।**

**सर्पाश्च पितरश्चैव भगश्चैवार्यमाऽपि च ॥ २५ ॥**

**सविता त्वष्टाऽथ वायुश्चेन्द्राग्नी मित्र एव च ।**

**इन्द्रो निर्ऋतिरापो वै विश्वेदेवास्तथैव च ॥ २६ ॥**

**विष्णुर्वसवो वरुणोऽज एकपात् तथैव च ।**

**अहिर्बुध्न्यस्तथा पूषा अश्विनौ यम एव च ॥ २७ ॥**

**नक्षत्रदेवता एता एताभिर्यज्ञकर्मणि ।**

**यजमानस्य शास्त्रज्ञैर्नाम नक्षत्रजं स्मृतम् ॥ २८ ॥**

**याजुष**स्य ३८-४१ श्लोक**भाष्ये**ण सर्वं स्फुटम् ॥ २५-२८ ॥

इदानी**मुपसंहार**माह ।

**इत्येतन्मासवर्षाणां मुहूर्त्तोदयपर्वणाम् ।**

**दिनर्त्त्वयनमासानां व्याख्यानं लगधोऽब्रवीत् ॥ २९ ॥**

**याजुष**चतुश्चत्वारिंशश्लोक**भाष्ये**ण स्फुटम् ॥ २९ ॥

इदानीं **फलस्तुति**माह ।

**सोमसूर्यस्तृचरितं लोकं लोके च सन्ततिम् ।**

**सोमसूर्यस्तृचरितं विद्वान् वेद विदश्नुते ॥ ३० ॥**

**याजुष**पञ्चचत्वारिंशश्लोक**भाष्ये**णे स्फुटम् । अत्र
पूर्वोत्तरार्धयोर्वैपरीत्यं लेखकदोषत इति स्पष्टम् ॥ ३० ॥
इदानीमिष्टविषुवति **तिथ्यानयन**माह ।

**विषुवत् तद्गुणं द्वाभ्यां रूपहीनं तु षड्गुणम् ।**

**यल्लब्धं तानि पर्वाणि तदर्धं सा तिथिर्भवेत् ॥ ३१ ॥**

**याजुष**द्वितीयत्रयोविंशश्लोक**भाष्या**दिना सर्वं स्फुटम् । अत्र

किञ्चित्पाठभेदस्तदर्थस्यैव दातेति न दोषाय ॥ ३१ ॥

इदानीं कस्य युगस्य **कालज्ञान**मित्याशङ्क्याह ।

**माघशुक्लप्रवृत्तस्य पौषकृष्णसमापिनः ।**

**युगस्य पञ्चवर्षस्य कालज्ञानं प्रचक्षते ॥ ३२ ॥**

**याजुष**पञ्चमश्लोक**भाष्ये**ण स्फुटम् । अत्र किञ्चित्पाठभेदो न दोषायेति
॥ ३२ ॥

इदानीं दशसु विषुवत्सु **तिथीना**ह ।

**तृतीयायां नवम्यां च पौर्णमास्यां त्रिकद्विके ।**

**द्वादश्यां विषुवान् प्रोक्तोद्वादश्यां दशमं भवेत् ॥ ३३ ॥**

३१ श्लोकोक्तक्रियाया उदाहरणरूपोऽयं श्लोकः । यथा यदि विषुवत् = १ । तदा
तदुक्तप्रकारेण सपर्वतिथिमानम् ।

= ६ (२×१-१) प+$\\frac{6}{2}$![{\\displaystyle {\\frac
{6}{2}}}](https://wikimedia.org/api/rest_v1/media/math/render/svg/3efbf037a6bdb557384914ff562566aff9616af0)(२×१-१)
ति= ६ पर्वाणि + ३ तिथय: । पर्वणां प्रयोजनाभावात् तृतीया तिथिरेव पठिता ।
एवमन्यास्तिथयः समायान्ति । अतस्तृतीयायां प्रथमो नवम्यां द्वितीयः
पौर्णमास्यां तृतीयस्त्रिकद्विके षष्ठ्यां चतुर्थो द्वादश्यां पञ्चमश्च
**विषुवान्** प्रोक्त आचार्यैरिति शेषः । एवं पुनस्तृतीयादावन्यानि
विषुवन्ति भूत्वा द्वादश्यां तिथौ दशमं विषुवद्भवेदिति । अत्र
**बार्हस्पत्या**दिव्याख्यानं न रुचिकरमिति तथात्र "तृतीयां नवमीं चैव
पौर्णमासीं त्रयोदशीम्"-इत्यादि पाठो न साधुरिति ॥ ३३ ॥

इदानीं कदा चतुर्दश्यां यज्ञार्थ**मुपवासः** कार्य इति कथयति ।

**चतुर्दशीमुपवसथस्तथा भवे-**

**द्यथोदितो दिवसमुपौति चन्द्रमाः ।**

यथोदितश्चन्द्रमाश्चतुर्दशीं दिवसमुपैति तथो**पवसथो** भवति ।

अत्रैतदुक्तं भवति । यथा शुक्लद्वितीयादेः क्रमेणोदितश्चन्द्रश्चतुर्दशीं
दिनं प्राप्नोति तथा सा चतुर्दशी यज्ञार्थं **वेदो**क्तविधि**नोपवसथो**
यागपूर्वदिवसो भवति । अत्र मन्मते श्लोकोत्तरार्धस्य त्रुटिः । अत्र
परम्परात उत्तरार्धस्या**नुष्टुप्**छन्दोऽर्धेन पूर्त्तिरिति न युक्तं
छन्दसोर्भेदादिति सुज्ञैर्भृशं विचिन्त्यमिति ॥

इदानीं द्वितीयवर्ष**प्रवेशकाल**माह ।  

**माघशुक्लाह्निको भुङ्क्ते श्रविष्ठायां च वार्षिकीम् ॥ ३४ ॥**

माघशुक्लाह्निको द्वितीयमाघशुक्लप्रतिपत्तिथावाह्निकः कर्मकर्त्ता
श्रविष्ठायां धनिष्ठायां सर्वां वार्षिकीमेकवर्षसम्बन्धिनीं
**यज्ञ**क्रियां भुङ्क्तेऽश्नुते । तस्माद्दिनादन्यवर्षारम्भोऽतो
द्वितीयवर्षाह्निकक्रियारम्भो भवतीत्यर्थः । अत्रापि मन्मते
पूर्वार्धश्लोकस्य त्रुटिरिति वैदिकैर्भृशं विचिन्त्यमिति ॥ ३४ ॥

इदानीं **गणितप्रशंसा**माह ।

**यथा शिखा मयूराणां नागानां मणयो यथा ।**

**तद्वद्वेदाङ्गशास्त्राणां ज्यौतिषं मूर्धनि स्थितम् ॥ ३५ ॥**

**याजुष**चतुर्थश्लोक**भाष्ये**ण स्फुटम् । अत्र ‘गणितं' स्थाने
'ज्यौतिषम्' इति पाठो न विशेषार्थप्रद इति ॥ ३५ ॥

इदानीं ज्यौतिषस्य वेदाङ्गत्वे **सद्युक्ति**माह ।

**वेदा हि यज्ञार्थमभिप्रवृत्ताः**

**कालानुपूर्वा विहिताश्च यज्ञाः ।**

**तस्मादिदं कालविधानशास्त्रं**

**यो ज्यौतिषं वेद स वेद यज्ञान् ॥ ३६ ॥**

**याजुष**तृतीयश्लोक**भाष्ये**ण सर्वं स्फुटम् ॥ ३६ ॥

गुणरसाङ्गधरामितवत्सरे-

ऽकृत निरीक्ष्य मतान्तरसंग्रहम् ।

असितपौषदलाद्यसिते वरं

**रघुवर**स्य बलेन **सुधाकरः** ।

इति **सुधाकरभाष्य**सहितमा**र्चज्यौतिषं** समाप्तम् ।

