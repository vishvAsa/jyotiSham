+++
title = "भूगोल-निर्णयः"
unicode_script = "devanagari"
+++

1.1	पञ्चाशत्कोटिभिस्स्यान्मितमवनितलं योजनानां तथा हि  
स्याज्जम्बूद्वीपमेकं नियुतमुदधिना तावता वेष्टितं तत् ।  
प्लक्षद्वीपेन सोऽपि द्विगुणविततिना तावतेक्ष्वब्धिनाऽसौ  
द्वीपाद्द्वैगुण्यभाजस्स्वसदृगुदधिभिस्संवृता एवमेव ॥ १ ॥  

<details><summary>विस्तारः (द्रष्टुं नोद्यम्)</summary>

व्या ॥ (पञ्चाशत्कोटिभिस्स्या)दिति । तत्र कटाहभित्तिः कोटियोजनमाना, अण्डकटाहान्तरविवरं पञ्चाशत्कोटियोजनोच्छ्रितं, पञ्चाशत्कोटिविस्तीर्णं च ।
तत्र भूर्भुवस्सुवर्महर्जनस्तपस्सत्याख्यानि सप्त भुवनानि ।
तत्र पञ्चाशत्कोटिविस्तीर्णा भूमिः । तथाहि - जम्बूद्वीपं लक्षयोजनविस्तीर्णम् ।
तच्च नववर्षविभागयुक्तम्, तानि भारत-किंपुरुष-हरिवर्षे-लावृत-रम्यक-हिरण्व-त्कुरु-भद्राश्व-केतुमाल-नामकानि । वर्षपर्वताश्च - हिमवद्धेमकूटनिषधनीलश्वेतशृङ्गिमाल्यवद्गन्धमादनाख्या अष्टौ ।
तत्र हिमवद्धेमकूटनिषधा मेरोर्दक्षिणपर्वताः; नीलश्वेतशृङ्गिण उत्तरपर्वताः, माल्यवान् प्राचीनः; गन्धमादनस्तु पश्चिम इति ॥
तत्र माल्यवद्गन्धमादनव्यतिरिक्ताः षट् पर्वताः द्विसहस्रयोजनोच्छ्राया द्विसहस्रयोजनविस्ताराश्च;
माल्यवद्गन्धमादनौ त्वेकसहस्रयोजनोच्छ्रायौ तावद्विस्तारिणौ च;
पूर्वे पट्पर्वता आपूर्वपश्चिमसमुद्रायाताः, तत्र मध्यौ नीलनिषधौ लक्षयोजनायातौ, हेमकूटश्वेतौ तु नवतिसहस्रायातौ, हिमवच्छृङ्गिणौ त्वशीतिसहस्रायातौ, जम्बूद्वीपस्य परिमण्डलत्वादेवं परिमाणोपचयः,
माल्यवद्गन्धमादनौ तु आनीलनिषधायातौ, चतुस्त्रिंशत्सहस्रयोजनोन्नतौ,
वर्षेष्वपि भारतकिंपुरुषहरिवर्षाणि मेरोर्दक्षिणानि, रम्यकहिरण्वत्कुरुवर्षाणि मेरोरुत्तराणि; भद्राश्ववर्षं प्राचीनम्; केतुमालवर्षं पश्चिमम्; मध्यमं त्विलावृतवर्षम् । तस्य च मध्ये मेरुश्चतुरशीति(सहस्र)योजनोच्छ्रायः, अधः षोडशसहस्रयोजनो निमग्नः, षोडशसहस्रयोजनविस्तीर्णः, उपरि द्वात्रिंशत्सहस्रयोजनविस्तीर्णः, भूपद्मस्य मेरुः कर्णिकाकारः ।
मेरोश्चतुर्दिशं नवसहस्रयोजनविस्तारः, स च षोडशसहस्रयोजनविस्तार इति । इलावृतं सर्वतश्चतुस्त्रिंशत्सहस्रयोजना, नीलनिषधान्तं तु चतुस्त्रिंशत्सहस्रयोजनानि, अन्यानि षड्वर्षाणि प्रत्येकं नवसहस्रयोजनविस्तृतानि । दक्षिणोत्तरं प्राक्पश्चिमविस्तृतं भद्राश्ववर्षम् ।
माल्यवत्समुद्रान्तं द्वात्रिंशत्सहस्रयोजनविस्तृतम् । आनीलनिषधान्तं चतुस्त्रिंशत्सहस्रयोजनविस्तृतम् । गन्धमादनसमुद्रान्तं तु द्वात्रिंशत्सहस्रयोजनानि, आनीलनिषधान्तं तु चतुस्त्रिंशत्सहस्रयोजनानि, अन्यानि षड्वर्षाणि प्रत्येकं नवसहस्रयोजनविस्तृतानि, दक्षिणोत्तरं प्राक्पश्चिमं त्वासमुद्रान्तानीति विवेकः ।
एवं जम्बूद्वीपस्य प्राक्पश्चिमं भद्राश्वकेतुमालयोश्चतुष्षष्टिसहस्रयोजनत्वादिलावृतस्य चतुस्त्रिंशत्सहस्रयोजनत्वा-
न्माल्यवद्गन्धमादनयोश्चतुस्सहस्रयोजनत्वाच्च लक्षयोजनत्वं सिद्धम् । दक्षिणोत्तरमपीलावृतस्य चतुस्त्रिंशत्सहस्रयोजनत्वादन्येषां षण्णां वर्षाणां चतुःपञ्चाशत्सहस्रयोजनत्वात् षण्णां पर्वतानां द्वादशसहस्रयोजनत्वाच्च लक्षयोजनविस्तीर्णेन लवणसमुद्रेण वेष्टितम् । सोऽपि समुद्रो द्विलक्षयोजनविस्तृतेन प्लक्षद्वीपेन परिवेष्टितः । प्लक्षद्वीपोऽपि तावत्प्रमाणेनेक्षुसमुद्रेण परिवेष्टितः । एवमेव शाल्मलिकुशक्रौञ्चशाकपुष्करद्वीपा उत्तरोत्तरं पूर्वस्मात् द्विगुणप्रमाणा द्रष्टव्याः ॥१॥
</details>



1.2	जम्बूप्लक्षशाल्मलिकुशक्रौञ्चशाकपुष्करद्वीपाः ।  
लवणेक्षुसुराघृतदधिदुग्धाम्भस्सिन्धुसंवृताः क्रमशः ॥ २ ॥  

<details><summary>विस्तारः (द्रष्टुं नोद्यम्)</summary>

व्या ॥ सुरासर्पिर्दधिदुग्धशुद्धजलसमुद्राश्च तत्तद्द्वीपप्रमाणा एवावगन्तव्याः ॥
तत्र प्लक्षादीनां पञ्चानां द्वीपानामुभयतस्समुद्रान्तायातैः सप्तकुलपर्वतैः सप्तवर्षाणि द्रष्टव्यानि । पुष्करद्वीपस्तु मध्ये
वलयाकारः पञ्चाशत्सहस्रयोजनोच्छ्रायः, तावद्विस्तृतेन मानसोत्तरपर्वतेन वर्षद्वयविभागयुक्तः । एवं मेरोरेकतः सप्तानां
समुद्राणां सप्तविंशतिलक्षोत्तरकोटियोजनविस्तृतत्वाद् द्वीपानां पञ्चानां च पञ्चाशत्सहस्रषड्विंशतिलक्षोत्तरकोटियोजन-विस्तृतत्वात् । स्वादूदकसमुद्रात् परवेलान्तं सपञ्चाशत्सहस्रत्रिपञ्चाशल्लक्षोत्तरकोटिद्वययोजनपरिमितत्वं द्रष्टव्यम् ।
एवं च सति समुद्राणां सप्तद्वीपानामायामप्रमाणेन सप्तलक्षोत्तरपञ्चकोटिपरिमितत्वमवगन्तव्यम् ॥ २ ॥
</details>



1.3	सप्तद्वीपं ससिन्धुं द्विगुणगुणितया स्वर्णभूम्या परीतं  
लोकालोकाद्रिणा साऽप्ययुतविततिना तावदुच्चेन वीता ।  
लोकालोकाच्च मेरोर्भवति हि धरणी यावती ध्वान्तभूम्या  
तावत्याऽसौ वृतस्साऽप्युदकपरिधिना साऽपि वेधोण्डभित्त्या ॥ ३ ॥  

<details><summary>विस्तारः (द्रष्टुं नोद्यम्)</summary>

व्या ॥ एतच्च समुद्रं सप्तद्वीपं स्वद्विगुणप्रमाणया काञ्चनभूम्या वृतम् । सा च लोकालोकपर्वतेन योजनायुतोच्छ्रायेण तावद्विस्तारिणा च सर्वतः परिवेष्टिता । एवं च मेरोरेकतो लोकालोकान्तं सपञ्चाशत्सहस्रसप्तषष्टिलक्षोत्तरद्वादशकोटि-
परिमितत्वं सिद्धम् । लोकालोकोऽपि मेरोरालोकालोकान्तं यावत्प्रमाणा भूस्तावत्प्रमाणयैव तमोभूम्या समावृतः ततः परं
अण्डकटाह इति ॥
एवं च मेरोरेकतोऽण्डकटाहान्तं पञ्चत्रिंशल्लक्षोत्तरपञ्चविंशतिकोटियोजनानि भवन्ति । तत्र पञ्चत्रिंशल्लक्षयोजनपरि
मितं गर्भोदकम्; अन्यत्तु पञ्चविंशति कोटियोजनपरिमितं भूमण्डलमिति । एव मेरोश्चतुर्दिशं द्रष्टव्यमिति पञ्चाशत्कोटि
विस्तीर्णा भूमिः ॥
एवं भूमण्डलादूर्ध्वं चाधश्च सर्वत्राण्डकटाहः, तद्विवरस्य पञ्चाशत्कोटीविस्तीर्णत्वमवबोद्धव्यम् ॥ ३ ॥
</details>



1.4	सप्तद्वीपं समुद्रैस्सह मुनिनियुतैः कोटिभिः पञ्चभिस्स्यात्  
लोकालोकाद्रिमेर्वन्तरमपि रविभिः कोटिभिः सप्तषष्ट्या ।  
लक्षैः पञ्चायुतैस्स्यादथ शरनयनैः कोटिभिर्भूतरामै-  
र्लक्षैस्स्याच्चक्रवालान्तरममरशिखर्यण्डभित्त्योश्च मध्यम् ॥ ४ ॥  



1.5	शरनेत्रकोटिभिर्भूपरिधिजलं बाणवह्निलक्षैस्स्यात् ।  
अभितो मेरोरेवं पञ्चाशत्कोटियोजना भूमिः ॥५॥  


<details><summary>विस्तारः (द्रष्टुं नोद्यम्)</summary>

व्या ॥ एषा च भूमिस्सप्ततिसहस्रयोजनोच्छ्राया, अस्या भूमेः विवररूपाणि अतल वितल नितल गभस्तिमन्महातल सुतल-
पातालानि सप्त प्रत्येकं नवनवसहस्रयोजनोच्छ्रायाणि । मध्येमध्ये भूमण्डलादधश्च प्रत्येकं एकसहस्रयोजनोच्छ्रायत्वं
भुवः; एतस्या भुवोऽधस्ताच्छेषलोकः । तत अधस्ताद्गर्भोदकं नरकाश्च । एतत्किञ्चिन्न्यून द्विलक्षोन पञ्चविंशतिकोटियोजनोच्छ्रायम् ॥ एतच्च
'सूर्याण्डगोलयोर्मध्ये कोट्यस्स्युः पञ्चविंशतिः ।' इति श्रीभागवत(5.20.43)श्लोकमर्यादया एवं परिमाणमवसेयम् ॥४-५॥
</details>



1.6	लक्षे सूर्येंन्दुताराज्ञकविकुजसुराचार्यमन्दा द्विलक्षे  
लक्षे सप्तर्षयोऽथ ध्रुव इह नियतं त्वन्तरिक्षं सुवस्स्यात् ।  
अन्यान्याब्धीन्दुलक्षाण्यथ शशिनयनोष्टार्किकोट्यान्यलोका  
ध्वान्तं न्यूनद्विकोटीत्युपरि सवितृतोऽण्डं हि भूताक्षिकोट्यः ॥ ६ ॥  
1.7	शैलैः पातालरन्ध्रैर्नवदशशतकैस्सप्तभिर्भूरथोऽधो  
मध्येमध्ये सहस्रैर्भवति हि तदधः शेषलोको जलं च ।  
तस्याधो नारकास्स्युस्तदिदमिषुदृशः कोटयः किंचिदूनाः  
पञ्चाशत्कोटितुङ्गं विततमिदमतो ह्यण्डभित्तिस्तु कोटिः ॥ ७ ॥

<details><summary>विस्तारः (द्रष्टुं नोद्यम्)</summary>

व्या ॥ भूमेरुपरि लक्षयोजने सूर्यमण्डलावस्थानात् भूमण्डलस्य सप्ततिसहस्रयोजनोच्छ्रितत्वादवशिष्टानां सर्वेषां भुवनानां भूमेरोरध एव द्रष्टव्यत्वात्, भूमेरुपरिष्टात् लक्षयोजने सूर्यमण्डलम् । एतच्च भुवर्लोक इति गीयते । सूर्यस्योपरि लक्षयोजने चन्द्रमण्डलम् । तदुपरि लक्षयोजने नक्षत्रमण्डलम् । ततो द्विलक्षयोजने बुधः । ततो द्विलक्षे शुक्रः । तदुपरि लक्षद्वयेऽङ्गारकः । तत उपरि लक्षद्वये बृहस्पतिः । ततो द्विलक्षे शनिः । शनेरुपरि लक्षयोजने सप्तर्षिमण्डलम्, सप्तर्षिमण्डलस्योपरिष्टाल्लक्षे ज्योतिश्चक्राधारभूतो ध्रुवः, एवं सवितृमण्डलस्योपरि ध्रुवपर्यन्तं चतुर्दशलक्षोत्सेधः स्वर्लोकः ॥

सप्तर्षिमण्डलस्य ऊर्ध्वं ध्रुवमण्डलपर्यन्तं कश्चिद्विष्णुलोकः । ध्रुवमण्डलस्योपरि महर्लोकः कोटियोजनोत्सेधः ।
ततो जनलोको द्विकोटियोजनोच्छ्रायः, तपोलोकोऽष्टकोटियोजनोच्छ्रायः । सत्यलोकस्तु द्वादशकोटियोजनोच्छ्रायः ।
एवं ध्रुवादुपरि सत्यलोकोर्ध्वसीमान्तं त्रयोविंशतिकोटियोजनानि भवन्ति । तत उपरि किञ्चिदूनकोटिद्वययोजनं तमः;
ततः परमण्डकटाह इति । एवं सूर्याण्डगोलकटाहयोर्मध्ये पञ्चविंशतिकोटियोजनत्वम् ऊर्द्ध्वमधश्चेत्यण्डकटाहान्तरविवरोच्छ्रायस्य पञ्चाशत्कोटियोजनत्वं सिद्धम् ॥६-७॥
</details>


